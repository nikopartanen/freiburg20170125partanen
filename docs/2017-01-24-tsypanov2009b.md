---
title: tsypanov2009b
layout: post
author: nikotapiopartanen
permalink: /tsypanov2009b/
source-id: 1NY7sF0fD-CLGh_tqxklNQP2ttz2WwOS5MlMyHtXKMnc
published: true
---
Перым кывъяслöн талунъя серпас 

1. Панас пыдди

Перым кывъясöн сёрнитö куим матысса ордвуж войтыр: удмуртъяс, зыран-коми **да** перым-комияс.

**Сöвет**** ****этнографияын** куимнан войтырсö öтувтöны вöлi перым йöзсикас лыдö.

Тайö видз-му овмöс нуöдан, чери кыян **да** вöралан важся войтыръясыс коркö миян кадся VII-VIII-öд **нэмъясö** торъявлöмаöсь медводз удмурт **да** коми вожъяс вылö, сэсся зэв вочасöн комияс овмöдчöмаöсь войвывлань **да** рытыв-войвывлань.

Зыран-комияс **да** перым-комияс сёрнитöны ёна öткодь сёрнисикасъясöн, кокниа гöгöрвоöны мöда-мöдсö, та понда уна кывтуялысь оз торйöд кык асшöр коми кыв, сёрнитö öти кыв йылысь.

Татшöм видзöдласö кутчыся тшöтш ме.

Тайö куимнан войтыр кындзи бöръя кадö сiдз шуана йöзкостса зiльысьяс, **активистъяс**, **политикъяс** **да** мукöдъяс пондiсны перым **этнос** лыдö содтыны нöшта куимöс: зыран-коми дорö содтöд изьватас-комиöс, Перым **губерняын** перым-комикöд орччöн пондiсны торйöдны язьва-комиясöс, **а** Удмурт муын зiльöны торйöдны бесерманъясöс.

Тайö «выль» войтыръяс йывсьыс пасъям неуна водзö на, **а** öнi эм коланлун серпасавны куимнан «ыджыд» перым войтырсö **статистика** лыдпасъясöн.

Кутшöм сöвман выйын найö öнi, коймöд сюрсво панас кадö.

2. Ордвуж войтыръяслöн лыд йылысь

Медводдза вежсьöмыс — комияс **да** удмуртъяслöн лыдыс **Россия** пасьтала бöръя кык дасвонас чинö, **дай** вель ыджыд öдöн.

Тайöс петкöдлiс 2002-öд воын йöзöс **ставроссияса** гижалöмыс (Lallukka 2005: 31-36).

1 №**-а** **таблица**.

1989-2002-öд воясö перым войтыръяслöн лыд вежсьöм.

Кыдзи аддзам, став войтыр пöвстысь медъёна чинöны лыд сертиыс перым-комияс, этшаджык чинöмаöсь удмуртъяс, **а** зыран-комияс кутчысьöны на костын.

Тадзи артмöма дзоньнас **Россияын** зэв сьöкыд **ситуация** понда, кор 90-öд воясын **экономика** киссьöм понда уна йöз, торйöн нин сиктын олысьяс, ёна гöльмисны, удж воштiсны, олöмас быттьöкö вошисны.

Олöм омöльтчöм вöсна кага вайöмыс перым войтыръяслöн усьöма, **а** йöзлöн кулöмыс содöма.

Велалöмпырысь нин **век** тöдчöдлöны, удмуртъяс **да** комияс пö сиктса войтыр.

**Збыль**, налöн вужйыс сиктын **и** эм, сöмын öнiя кадö, позьö шуны, тайö сöмын джынвыйö сиктса войтыр, зыран-комиясысь матö джынйыс нин олö каръясын.

Удмуртъяс **да** зыран-комияс асланыс **республикаясын** важöн нин пöрины ичöтджык лыда йöзчукöрö.

2002-öд воын Удмуртияын олöма 1 **млн**. 570 316 морт, на пиысь удмуртыс 460 582 морт (став олысьсьыс 29,3 %), рочыс **миллионлань** матыстчö — 944 108 морт (став олысьсьыс 60,1 %).

1989-öд вокöд öткодялöмöн удмурт лыдыс ас **республикаас** чинöма 35,9 сюрс морт вылö, 7,8 % вылö.

Удмуртъяслöн ас **республикааныс** пайыс 1989-öд восянь чинöма 30,9 %-сянь 29,3 %-öдз. (Воронцов 2008: 885-886; Kondratjeva 2008: 6.)

Коми **республикаын** 2002-öд вося йöзöс лыддялöм сетö татшöм лыдпасъяс: **республикаын** став 1 **млн.** 18 674 олысьсьыс коми йöзыс 256 464 морт (25,2 %), рочыс 607 021 морт (59,6 %).

1989-öд вокöд кö öткодявны, комияслöн пайыс **республикаас** неуна содыштöма, сэк вöлöма 23,3 %.

Сöмын 1989-öд восянь коми йöзлöн öтувъя лыдыс **республикаас** чинöма 12 % вылö, сэки вöлöма 291 542 морт.

Дай дзоньнас Коми **республикаын** 1992-öд восянь олысь лыдыс ёна чинöма, 1989-öд воын кö овлöма 1 **млн.** 260 700 морт, то 2008-öд вося лöддза-номъя тöлысьö тайö лыдпасыс чинöма 963 сюрсöдз, öнi Комиын олысьыс **миллионысь** этшаджык нин **и** водзö чинö дiнмуысь мукöдлаö мунöм-овмöдчöм вöсна.

Шуам, 2008-öд вося вит тöлысьöн Комиын олысь лыдыс чинöма 3 800 морт вылö (став олысьсьыс тайö 0,4 %), **а** тайö лыдпассьыс 3 293 мортыс мунöма овны мукöдлаö (Трибуна 27/2008: 1).

Сöмын перым-комияс ас **автономия** кытшас вöлiны **и** öнi унджыкöнöсь, став олысьсьыс 2002-ын воын найö 59 % мында.

Перым войтыръясысь унджыкыс олöны ас **автономияясын**: 2002-öд воö зыран-комиыс ас **республикаас** вöлöма 87,7 %, перым-комиыс ас кытшас вöлöма 64,1 %, удмуртыс ас **республикаас** вöлöма 72,3 %.

Перым войтыръясысь **диаспораын** медуна олöны перым-комияс.

**И** Удмуртияын, **и** Комиын каръясын олысь вужвойтыр лыдыс 2002-öд воын содöма, сиктса **районъясын** налöн лыдыс чинöма, кыдзи **и** став олысь лыдыс сиктъясын.

Тайö висьталö со мый йылысь: перым войтыръясысь томъяс вуджöны каръясö, шöр кыв гöгöртасыс кытöнi роч.

Сиктысь пышъян помкаыс гöгöрвоана: удж **да** водзö бур олöм вылö лача абутöм.

**Демографъяс** чайтöны, водзö вылö пö войтыръяслöн лыдыс нöшта на чинас, öд öнi **и** **паспортъясö** оз нин ков пасъявны войтырсикассö.

Содтам татчö, мый перым войтыръясöн овмöдöм сиктса мутасъяс — медся гöльöсь.

Шуам, 2008-öд вося **апрельын** Комиын шöркост удждоныс вöлöма 19 сюрс 600 шайт, быттьöкö абу **и** этша.

Сöмын мусир перъян Усинскса **районын** шöр удждоныс кö вöлöма 32 сюрс **да** джын (900 кымын **евро** мында), то сиктса Кöрткерöс **районын** сiйö вöлöма куим пöв этшаджык, 10 700 шайт (300 евро мында кымын).

Перым войтыръясöн чужан кывйöн сёрнитöм йывсьыс висьталöны XX-öд нэмса Сöвет Öтувлунын нуöдöм йöзöс лыддялöмъяс.

XXI-öд **нэмын**, öнiя **демократияа** Россияын «Кутшöм кыв тiян чужан кывныд?» юалöмсö öтувъя лыддьöгсьыс гöгöрвотöм помкаяс вöсна бöръя здукас вештöмаöсь.

**Но** **и** воддза лыддялöмъясыс тыдаланаа висьталöны сы йылысь, мый воысь воö чинöны чужан кывйöн сёрнитысь удмурт-коми йöзыс, кывйыс вочасöн бырö-чинö.

Вайöдам лыдпасъяс 1959-öд **да** 1989-öд воясся йöзöс лыддялöмысь.

2 №-а **таблица**.

Перым войтыръяслöн **ай-мамныслысь** кывсö чужан кывйöн шуöм йöзлöн лыд вежсьöм.

Россия пасьтала татшöм лыдпассö вермасны сетны öнi сöмын **социолингвистикаын** туялöмъяс.

2003-öд воын Сыктывкарын А.К.Конюхов веськöдлöм улын вöлi нуöдöма **«Социолингвистика** серти Коми **республикаын** öнiя **ситуация»** туялан уджбала, сы дырйи юасьöма вöлi **и** йöзлöн чужан кывныс вöдитчöм йылысь став кар **да** **районысь** бöрйöм йöзöс.

Сiдз, юасьöмаяс пиысь комияс вочавидзöмаöсь тадзи: коми чужан кывнас шуöма 65,4 %, роч кыв 30,8 %, мукöд кыв 3,8 % (Конюхов **да** мукöдъяс, öтуввезын «Коми войтыр» öтмунöмлöн инулысь).

Татшöм ногöн, коми йöз пöвстысь комиöн сёрнитысьыс 1989-öд во бöрын чиныштöма.

Удмурт **республика** пасьтала видлалана лыдпассö тöдмалöмаöсь: став удмуртысь чужан кывнас удмурт кыв шуöма 66,6 %, мукöд кыв, кызвынсö рочöс 33,4 % (Воронцов 2008: 886).

Талунъя лунö перым войтыръясысь ас чужан кывсö тöдö кык коймöд пайсьыс неуна этшаджык йöз.

Тайö висьталö кывлöн содысь бырöм-рочмöм йылысь.

3. Выль перым кывъяс чужасны оз?

Коми **да** удмурт кывъяс артмöдöны кык **инас-система**: сёрнисикасъяслысь öтувъялун **да** куим сöвмöм гижöд кыв.

Удмурт кыв та серти öтувъя: став сёрнисикассö öтувтö öти гижöд кыв.

Коми сёрнисикасъяс юксьöны кык ыджыд чукöр вылö — 10 зыран-коми сёрнисикас **да** 8 перым-коми сёрнисикас, зыран **да** перым чукöръяс костын эм камайывса (зюзьдiнса) сiдз шусяна шöрвыйö сёрнисикас.

Индöм кык сёрнисикас чукöр подув вылын колян **нэмса** 20-öд воясö сöвмис кык зэв матысса гижöд кыв.

Öти зэв аслыспöлöс язьва-коми сёрнисикасыс вель ёна торъялö зырян **да** перым коми сёрнисикасъясысь.

**Сöвет** кадö выналö вöлi Р.М.Баталоваöн вöзйöм видзöдлас, быттьöкö камайывса **да** язьваса сёрнисикасъяс пырöны перымкоми кывйö.

Збыльысьсö коми сёрнисикасъяс кык ыджыд чукöр вылö торйöдöма вöлi эз кывтуялан юрподувъяс вылын, **а** **география** юрподув серти.

Öнöдз перым-коми **да** зырян-коми гижöд кывъяс зэв матынöсь, **а** став комиыс ыджыд мытшöдтöг гöгöрвоö öта-мöдсö, гашкö, сöмын язьваса комиясысь кындзи.

Колö шуны, мый бöръя дасвоö öткымын сёрнисикас пондiсны гораа нимтыны-шуны асшöр кывйöн **да** чужисны мöвпъяс лöсьöдны тшöтш выль гижöд кывъяс.

Сёрниыс мунö комияс пöвстысь язьва-комияс, изьватас комияс, **а** удмуртъяс пöвстысь бесерманъяс йылысь.

Видлалалам дженьыдика тайö «выль кывъяссö».

Язьва-коми сёрнисикас юргö Перым дормуын Красновишерскöй **районса** некымын сиктын.

Торъя войтырсикас пыдди найöс вöлi торйöдöма сöмын 1926-öд вося йöзöс лыддялiгöн, сэки пасйöма вöлi 10 000 язьвакомиöс.

Сэсся торйöн найöс абу нин лыддьылöмны, став йöзсö гижлöмаöсь рочö.

Г.Н.Чагин (1993) серти, язьва-комиыс пö 2 000 кымын морт, сöмын коми кывнас сёрнитöны этшаöн нин, öтияс шуöны 560 морт, мукöдъяс 300.

Тайö кызвынсö пöрысь йöз нин.

Серпасыс вежсис сöмын колян **нэмса** 90-öд воясö: сэки Перымын олысь тöдчана **этнограф** Г.Н.Чагин заводитiс нимöдны тайö войтырсикассö вель уна аслас гижöдын.

Вочасöн асьныс язьва-комияс пондiсны ловзьöдны чужан сёрнисö, чужис ас кыв **да** культура видзны-ловзьöдны зiльысь öтмунöм.

**География** велöдысь Анна Лазаревна Паршакова лöсьöдöма **да** 2003-öд воын йöзöдöма чужан сёрни анбур, нимыс сылöн «Коми-язьвинский букварь» (Пермь 2003, 135 с.).

Гижöд кыв подув пыддиыс босьтöма вöлi Илля Васьлысь «Коми-язьвинский диалект» **монография**, **но** медводдза анбурас кывйыс лоöма вель уна тырмытöмторъя.

Татшöм нырвизьсö тырвыйö ошкö Перым **губерняса** веськöдлан котыр.

На ногöн, Перым дормуын эм выльöн восьтöм язьва-коми ичöт вуж-войтыр, код вöсна тöжднас позьö нимавны Россия пасьтала дай ылöджык на.

Та понда язьва-коми гижöд кыв артмöдöм **да** сёрнисикас туялöм вылас сетöны тырмымöн сьöм.

Тайö могсö олöмö пöртö Перымса **педагогика** **университетбердса** выльöн котыртöм неыджыд **институт** (уджалысьыс кык-куим морт сöмын), нимыс рочöн татшöм — «Институт исследований языка, истории **и** традиционной культуры коми-пермяцкого народа», веськöдлысьыс **филологияысь** **кандидат** А**.**С.Лобанова.

Вайöдам язьвакоми кыв йылысь йöзöдöм бöръя небöг нимъяссö: 

1. Лобанова **А.**С.: Падежная система коми-язьвинского языка. Пермь 2005.

2. Пономарева Л.Г.: Материалы по изучению консонантизма языка язьвинских пермяков. Пермь 2005.

3. Попова О**.А.**, Кичигина К.С.: Дидактические материалы к урокам изучения лексики коми-язьвинского языка. Учебнометодическое пособие. Пермь 2005.

4. Сусачок-сучок. Традиционный фольклор язьвинских пермяков. Ч. 1. Авт.-сост. Т.Г. Голева, **А.**С. Лобанова, Л.Г. Пономарева, **А.**В. Черных. Пермь 2006.

Перым **губерняын** уджалö торъя уджбала — «Обеспечение школ с углубленным изучением коми-язьвинского языка, культуры **и** истории комиязьвинского народа учебно-методической литературой за счет средств Областной целевой Программы развития **и** гармонизации национальных отношений народов Пермской области на 2004-2008 гг.».

Уджбаласö могмöдö йöзöс сэтчöс велöдан **министерство**.

Перым **губерняöн** веськöдлан котыр **официальнöя**, торъя уджкабалаöн шыöдчöма Россия Федерация веськöдланiнö, медым язьваса перым-комиясöс пыртасны ичöт вужвойтыр лыдö **да** сетасны налы торъя **статус**.

Изьватас сёрнисикас войвылын юргö зэв паськыда кыдзи Коми **республикаын**, сiдзи **и** сы ортсыын: Яран кытшын, Ямал-Яран **да** Хант-Манси кытшъясын, Кола кöджын.

Изьватас, войвывса комияс важысянь нин торйöдöны асьнысö мукöд комиясысь кыв, **история**, оланног **да** торъя **психология** пондаыс.

Изьватас аслас писькöслуннас ёна торъявлiсны важысянь, найö му вöдитысьяс, чери кыйысьяс, вöралысьяс **да** кöр видзысьяс öтлаын.

1970-öд воын изьватас ног сёрнитысьыс вöлöма 54 780 морт, Коми **АССР-ын** на пиысь овлöма 39 000 морт (Сахарова & Сельков 1976: 3).

Ас сёрнисö найö шуöны изьва кыы, мукöд сёрнисикасысь (тшöкыда шуöны эжва кыы) торйöдöмöн.

Изьватасöн овмöдöминъясö колян **нэмса** 20-öд воясö öтувъя коми гижöд кыв **да** сыöн **школаясын** велöдöмыс пырöма зэв сьöкыда паныд сулалöм понда: унаöн абу кöсйылöмны босьтны ни Молодцовлысь анбурсö, ни «эжва кыысö», дасьöсь вöлöмны лöсьöдны ас гижöд кыв (Попов 2007: 88-89).

Казьтывлöны, весиг Сыктывкарысь ыстöм коми велöдчан небöгъяссö кодсюрö сотавлöма.

Корсюрö весиг шуасьлöмны, бурджык пö кутам велöдны челядьсö рочöн.

Сöмын **збыль** вылас изьва анбур **ни** гижöд кыв некод сэки абу босьтчöма лöсьöдны, **а** 1930-öд во кежлö öтувъя гижöд кыв пырöма йöзöс велöдан овмöсö **да** веськöдлöмö.

Изьватас комияслöн асвежöртöмыс кык бана, найö асьнысö кылöны **и** торъя чукöрöн, налöн эм **и** öтувъя комиöн асьнысö кылöм.

Вель уна гижысь, туялысь, **артист** **да** **журналист** петiс изьватас пöвстысь, найö пыртöны öтувъя коми гижöд кывйö изьваногса рöмъяс.

Тöдчöдам, Изьва муысь петлöм гижысьяс (Биа Öгыр = Яков Чупров, Митрук Як = Яков Рочев, Егор Рочев, Владимир Попов, Альбина Ануфриева, Пик Артеев, Любовь Ануфриева **да** мукöдъяс) гижлiсны **да** гижöны **литература** кывйöн.

Кольöм **нэмса** 90-öд воясö **историяыс** **быттьöкö** бара кыкпöвъёвтчис.

Горбачевдырса восьса сёрниа кадö котыртчис «Изьватас» **ассоциация**, панас пуктана öксьöмыс вöлöма Изьва сиктын 1990-öд вося кöч тöлысь 19-öд лунö.

Уджтасас сiйö кадсяньыс нин вöлi корöм пыртны изьватасöс войвывса ичöт лыда вужвойтыръяс лыдö, **перестройка** кадö бара кылöны вöлi шыöдчöмъяс лöсьöдны изьва гижöд кыв (Канев 2007: 21).

Весигтö кодсюрö вöлi корö пыртны изьва сёрнисикас **районса** каналан кыв пыдди.

Бöръя кадас «Изьватас» котырса зiльысьяс (В.А.Ануфриева) чорыда корöны лыддьыны изьватассö торъя войтыр пыдди, пыртны россияса ичöт вужвойтыр лыдö **да** судзöдны татшöмъяслы лöсялана кокньöдъяс.

Татшöм ногöн, **ассоциацияса** зiльысьяслöн медшöр могыс йитчöма **экономикаöн**: колö бурмöдны ас войтырлысь олöмсö, дзоньвидзалунсö, видзны вöр-ва, сöвмöдны **туризм** **да** с.в. Изьватаслöн öтмунöмыс зiльöма та могысь вель ёна.

Сiдз, 2002 вося Россияын йöзöс лыддялiгöн 16 сюрсысь унджык морт шуöма асьсö «коми-ижемецöн», тайö сиктса **и** карса йöз.

Колö шуны, Коми **республикаса** веськöдлан котыр **да** «Коми войтыр» öтмунöм эз ошкывлыны татшöм водзмöстчöмсö **да** **век** лыддьывлiсны **политикаа** татшöм нырвизьсö öтувъя коми войтыр торйöдöмöн-юклöмöн.

**Но** Фин-угор войтыръяслöн V-öд войтыркостса öксьöма бöрын Комиын юралысь В.А.Торлопов вежис нырвизьсö, сiйö сувтiс «Изьватасын» ныршикъяс дор **да** ошкис налысь водзмöстчöмсö.

Мый водзö лоас таысь, видзöдлам.

Изьва сёрнисикас öнi сöмын юргана кыв, **зiльысьяс-активистъяс** эз лöсьöдны гижан **традициясö**, гижöны найö кызвынсö рочöн.

**Перестройка** воясö «Изьватас» **газетын**, кык петасын öткымын **стаття** вöлi сетöма сэтчöс сёрнисикасöн, **но** водзö тайö водзмöстчöмыс кусöма.

Тöдöмысь, ас **терминологиятöг** **да** **стильтöг**, вывтi уна рочысь босьтöм кывъя татшöм гижöдыс уналы кажитчö вöлi сöвмытöм, уль, мисьтöм.

Изьва ног Коми **республикаын** öнi оз гижны кывбуръяс ни **висьтъяс**, абу асворсан **театр**, сöмын эмöсь сиктъясын **да** каръясын **фольклор** сьылан котыръяс.

Весигтö «Изьватаслöн **культура**. **Традицияяс**. Öнiя кад. Аскиа лун» нима небöгын абу ни öти гижöд изьва сёрнисикасöн, став **статтясьыс** 31 гижöма рочöн, сöмын квайт комиöн.

Медыджыд водзöсыс — зiльöны сёрнитны ас сёрнисикасöн, тшöтш **и** «Изьватас» котырлöн öксьöмаяс дырйи, сьывны, видзны **нэмöвöйся** **фольклор** **да** с.в.

**Республикаса** «Коми гор» **радиоын** уна во нин юргö изьватас войтырлы сиöм уджтас, сэнi сёрнитöны кызвынсö изьва ног.

Рытыввыв **Сибырын**, Ямал-Яран асъюралан кытшын мöдарö — изьва гижан кыв эм, Обдор карын йöзöдöма ичöт **школалы** велöдчан небöгъяс (шыпас йöртöд, сёрнитны велöдчан).

Роч-зыран сёрнитчан небöг лöсьöдан удж йылысь гижö Т.Б.Лаптандер (2007: 134-142).

Бесерманъяс — удмуртъяслöн **этнография** серти тшöтш вель торъялана юкöн.

Найö тшöтш торйöдöны асьнысö став мукöд удмуртсьыс, сёрнитöны торъялана **диалектöн**, кытчö öтлаасьöмны **и** лунвывса, **и** войвывса сёрнисикасъяслöн аслыспöлöслунъяс.

Важвылöм чöж на вылö ёна тöдчöмаöсь тюрк войтыръяс, тайö тöдчö налöн **нэмöвöйся** оласногас, паськöмын, öбрадъясын.

1926-öд вося йöзöс лыддялöм пасйö 10 000 сайö бесерманöс, 2002-öд вося лыддялöм сетö 3 122 лыдпас.

Ёна чинöм войтырсикас пондiс тшöтш котыртчыны выльмöдан кадö: сэки вöлi лöсьöдöма «Бесерман войтырлысь котыр», Глазов карын восьтöма налысь **история** **да** **культура** шöрин.

1993-öд воын Удмурт **республикаса** Медвылыс **сöветса** **президиум** шуис лыддьыны бесерманъясöс асшöр войтырöн, **а** 2000-öд восянь найöс пыртöма лои Россия Федерацияса ичöт лыда войтыръяс лыддьöгö.

Кыдзи юöртöны удмурт уджъёртъяс, öнi Удмурт **республикасянь** бесерманъяс дорö некутшöм ыджыд тöжд абу, ставыс дудöма.

Гижöд кыв бесерманъяслы тшöтш эз ло лöсьöдöма, **кöть** татшöм корöмъясыс унаысь юргылöмаöсь, та йылысь уналаö гижлöмны.

Удмурт кывбуралысь М.Федотов сöмын аслас гижöдъясас ёнакодь пыртлöма бесерман сёрнисикассö.

Кыдзи тыдалö, бесерманъяс **да** изьватас эз лöсьöдны выль перым гижöд кывъяс, налöн кывйыс сöмын вомгора туйын ветлö.

Гöгöрвоана öтитор: сиктса **районъяс** тшупöдын лючки-бура гижöд кыв, анбур **да** сöвмöм **литература** вöчны зэв сьöкыд.

**Дай** колö та вылö вель ыджыд сьöм, уна вежöра йöз.

Дженьыдик кывкöртöдыс татшöм: **этноспытшса** асвежöртöмлöн вежласьöмыс **немся** на оз вайöд перым кывъяслöн юксьöм-торъялöмö.

4. Сёрнисикасъясын кывворлöн вежсьöм

Кутшöм чужöмбана öнiя перым кывъясын сёрнисикасъяс?

Тайö юалöм вылö тшöтш видлам вочавидзны.

XXI-öд **нэмö** вуджöммысьт сёрнисикасъяс тшöтш вежсьöны, **и** уна татшöм вежсьöм мунö оз бурланьö.

Медшöр помкаыс — роч кывлöн ыджыд тöдчöм, абу кö нин личкöм.

Талунъя комияс **да** удмуртъяс кык кывъя йöз, кык торъялана кыв инас юраныс кутысьяс.

Сёрнисикасъясын вежсьöмъясыс медся тыдаланаа тöдчöны кывворын, зумыд кывтэчасъясын, **кöть** **и** оз сöмын таын.

Перым кывъяс öнiя кадö оз артмöдны öтувъя гöгöртассö каръясын, та вöсна налöн абу карса сёрниног, абуöсь тшöтш сöвмöм **жаргонъяс**.

**Век** **жö** торъялö челядь сёрни **да** кутшöмакö **студент** **слэнг**, сэнi торъяланаторсö артмöдö рочысь босьтöм **слэнг-кыввор** **да** **калькаяс**, шуам **кöть**, зк. преподöс кывзыны, зачоткаыс вунöма, стипуха талун сетöны.

Коми **да** удмурт сёрнисикасъяс туялöма абу öткодя, медбура восьтöма зыран-коми сёрнисикасъяс.

Йöзöдöма вöлi öтувъя зыран **диалект** кывчукöр (Сравнительный словарь коми-зырянских диалектов. Сыктывкар, 1961, 25 сюрс гöгöр кыв), быд сёрнисикас йылысь эм торъя туялан небöг.

Выль, КЛИИ-са кыв юкöдын öнi лöсьöдан сёрнисикас кывкудлöн йöрышыс 77 сюрс гöгöр кыв, сöмын тайö ыджыд уджыс абу на йöзöдöма.

Перым-коми **да** удмурт сёрнисикасъяс туялöма абу этша, **но** йöзöдöма на йылысь ёна этшаджык.

Тайö **да** мукöд уджъяс петкöдлöны 50-70-öд воясся кывсö, сöмын öнi кыв **ситуацияыс** ёна мöд нин, сёрнисикасъяс öдйö вежсьöны.

Кыдзи вежсьöны, кодарлань найö мунöны?

Кыввор вылö медводз мыджсьöмöн позьö торйöдны öнiя перым сёрнисикасъясысь куим сикас вежсянног: 1. Йöз сёрниысь важ **нэмöвöйся** оланногкöд, уджаланногкöд, быдлунъя олöмкöд йитчöм кывворлöн вушйöм-бырöм.

Тайö вежсьöмыс мунö öнiя олöмын **экономикаын** гырысь лоöмторъяс вöсна.

Сiдз, талунъя зыранкомияслöн сёрниын оз бергавны нин няня быдтасъяслöн нимъяс, шабдi вöдитан **терминъяс**, оз нин тöдны дзимбыр, сартас, пеша, нинкöм **да** мукöд кывъяс.

На пыдди унаöн вöдитчöны рочысь босьтöм кывъясöн.

Казьтам татчö: Коми **АССР-ын** 70-öд вояссянь мырдöн бырöдiсны няня быдтасъяс вöдитöм, пыш, таг, шабдi быдтöм, мазi видзöм.

Озырджык кывворыс кольöма на пöрысь йöзлöн, **а** том йöз **да** шöр арлыдаяс уна кыв комиöн оз нин тöдны, торйöн нин **диаспораын**.

2. Гижöд кывъяслöн сёрнисикасъяс вылö шыльöдана тöдчöм, сiйö йитчöма **школаын** велöдöмсö паськöдöмкöд **да** уна йöзлы юöр сетанторъялöн уджкöд (**теле-** **да** **радиоуджтасъясын**).

Гижöд кывъяс вель тшöкыда овлöны вылыс **культура** **да** велöдчöмлöн пасöн, торйöн нин сиктса **интеллигенциялöн** **да** шöр **школа** помалысьяслöн.

Сёрнитны кö коми кывъяс йылысь, тайöторйыс медъёна тыдалö юркаргöгöрса сиктъясын **да** **районъясын**, ылынджыкинса районъясын ас сёрнисикаслöн доныс мöдарö, венласьö гижöд кыв **дон-авторитеткöд**, шуам, Изьва, Лузаберд, Удора **районъясын**.

Дерт, некыдзи оз позь шуны, мый сёрнисикасъяс вошöны, **но** найö ёна бурджыка кутчысьöны шыкудйын **да** **грамматикаын**, **а** кывворыс ёна öдйöджык вежсьö.

Шуам, сыктывшöрса сёрнисикасын, Визин сиктсёрниын тшöкыда позьö кывны нин гижöд кыв **нормаа** пасьтасьны кадакыв **нэмöвöйся** кышасьны пыдди.

3. Сёрнисикасысь кыввор роч кыввор вылö вежсьöм, торйöн нин дасьтытöм, öдйö сёрнитаннога **ситуацияясын** кызвынсö том **да** шöркодь, **а** сiдзжö **и** олöма нин йöз пöвстын.

Тайö вайöдö сэтчöдз, мый **нэмöвöйся** кывворыс вешйö кыввöдитчöмлöн ылi сэрöгö, корсюрö весигтö вунö.

Тайöторйыс войдöр ёна паныдасьлö вöлi перым-коми сёрнисикасъясын, коми **да** удмурт **диаспораса** сёрниын, **но** öнi тайö паськалöма тшöтш **республикаясын**.

Медшöр помкаыс татшöмторйыслöн, дерт, ёна паськалöм нин кыккывъялун, кор удмуртъяс **да** комияс öткодя бура ичöтсяньыс сёрнитöны чужан кывйöн **да** рочöн, **а** гижöны öнi найö рочнас бурджыка нин.

Мöд помкаыс — йöзкотырын роч кывлöн вывтi ёна бергалöмыс, сiйö бöръя кадас нöшта на содö öнiя **технологияа** юöртантор **да** йитöд сöвмöм вöсна (**теле-** **да** **радиоканалъяс** содöм, **зептелепонъяс** **да** öтуввез, **компутер** ворсöмъяс **да** уджтасъяс, ворсан **автоматъяс** **да** с.в.).

Роч кыввор öнi паськыда пырö **да** зырö важ кывъяссö ас **республикаясын**, вöвлöм Перым-коми кытшын, оз сöмын кызвынсö **диаспораын**, кыдзи вöлi важöнджык.

Шуам, öнiя комияссянь тшöкыда позьö кывны татшöмтор: колö баня ломтыны, сэн ыджыд болото эм, мунам малинала.

Ас пывсян/пылсян, нюр, öмидз кывъяс пыдди пыртöны сёрниö кытшалысь кывйысь босьтöм кыввор.

Торйöн татшöмторйыс важысянь нин паськалöма перым-коми сёрнисикасъясын, кодъяс вылö уна **нэм** чöж ёна тöдчöма орчча роч сёрниыс.

Буретш тайöн кызвынсö **и** торъялöны перым-коми сёрнисикасъяс зыранкомиясысь.

Стöчджыка кö, дасысь ыджыджык ас лыдакывъяс пыдди бергалöны рочысь пырöмаяс, паськалöмны -ок (пуртóк «ичöт пурт»), -очка, -овöй (кöртовöй, пуовöй, щукаовöй) роч кывартмöдан **суффиксъяс**, **бы,** не кывторъяс, если, кöбы, коли, что йитöсъяс **да** с.в.

Перым-комияс вомгора сёрниас тшöкыда сёрникузяас пыртöны роч кадакывъяс нин, найö ладмöдчöны подувкывйыскöд роч кыв оланпасъяс серти нин, шуам **кöть**, кэ·ркунымöс забрал'и школа вылö, сийа война вылын погиб, кыдз тэ имэйэш право туй вылö бийас’ны (мысса-лупъяса сёрнисикасысь).

Удмуртъяс **да** комияс сёрнианыс медтшöкыда вöдитчöны рочысь пырöм чолöмасян-янсöдчан кывъясöн (к. **здоров**, **пассибö**, удм. **привет**, **пока**), **модальнöй** кывъясöн, уна эмакывйöн **да** кывбердöн.

Нöшта тöдчанатор: зыран-коми **да** удмурт сёрнисикасъясын вочасöн дугдöны бергавны важ ас лыдакывъяс, шуам кöть, сыктывкарбердса **диалектын** тыс'ача девйатсот пейс’ат пйатой годс’а верöсö «мой муж тысяча девятсот пятьдесят пятого года рождения», удмурт кывйын чупчишöрса сёрнисикасын двэна·ццэт’ л’эт кыл’и айытэк «дас кык арöса коли айтöг» (Карпова 2005: 420).

Вель тшöкыда сёрниö рочысь пырöны дзонь шуöмторъяс, кывтэчасъяс, со **кöть**, Во-первых, миян уна вöчсьö по подготовке к выборам, во-вторых, öнi дасьтысям день пожилых людей кежлö.

Торйöн нин тайö тыдалö оз быдлунся сёрнитантор йылысь варовитiг, **политика**, удж, **экономика**, **спорт** **темаяс** вылö дасьтытöм сёрниын.

Татшöм дзугыс тырвыйö «дзордзалö» тшöтш öнiя перым гижöд кывъясын, весигтö велöдчöм йöз пöвстын.

Тайö тыдалö öнiя коми гижысьясöн гижöм **висьтъясысь**, шуам **кöть**, — Тэ, другö, меным эн индав.

Асьнытö на лешакыс татчö вайис, **а** эг ме тiянö лок.

Незваный гость пö хуже татарина: кывлiн, кöнкö (Лодыгин 2007: 98); — **А** ме со мамбать гортысь некытчö эг **и** мун.

Танi школа помалi, училище бöрын гортö жö **и** локтi.

Кыдзи шуласны тай, где пö родился, там **и** пригодился; — Всё продумано, — рочасьыштiс зятьыс (Макарова 2008: 32, 35).

Том **журналистъяс** **радио-** **да** **телеуджтасъяс** нуöдiгöн кокниа вунöдöны быдлунъя коми кывъяс, шуöны тадзи: колö дзоньтавны **крыша**; тайö керкасö шуисны **снеситны**; **спортсмен** босьтiс **сереброысь** **медаль** **да** с.в. (вевт, разьны, эзысь пыдди).

Талунъя коми **да** удмуртъяслöн, позьö шуны, кывйыс сораса нин.

Уна верстьö **да** том кокниа вуджöны сёрниын рочö **да** мöдарö, уна ай-мамлы веськодь, кутшöм кывйöн сёрнитны ас челядьыскöд.

Гожöмъясын коми **да** удмурт сиктъясö пöрысь **мамъяс** дорö вайöдöны гöгапи-гöганывъяссö, **и** пöч-пöльяс унджыкысьсö накöд сёрнитöны рочöн, оз чужан кывнас нин.

Удмурт сёрнисикасъяс туялысь Л.Л. Карпова **мангитофонö** аслас гижöмторъяссьыс меным вайöдiс öти видлöг 70 арöса пöрысь аньлöн сёрниысь.

Юалöмыс вöлöма удмурт кывйöн, вуджöдны кö «Кутшöм ворсöмъясöн ворслöмаöсь важöн челядьыс?»

Вочакывйыс со — Мон не помню.

Разные игры играли тогда когда были маленькими.

**А** собере война началась, страшная война.

Сё калык быриз.

Никого не осталось...

Татшöмсяма сёрниыс **век** паськалö **и** паськалö.

Шуам, Удмурт муын юасьöмаясысь 75 %-ыс кö ас сиктас вöдитчöны удмурт кывйöн, то сиктысь мунöмöн сёрнитöны нин рочöн либö сораса кывйöн (Kondratjeva 2008: 7).

5. Перым гижöд кывъяс йöзкотырын Удмурт **да** коми гижöд кывъясын вежласяна нырвизьыс бöръя кадас дзик мöдара, сэнi тыдалö бурлань вайöдана вежсьöмъяс.

Медводз, удмурт **да** зыран-коми гижöд кывъяслöн кыпалiс оланпаса **статусыс**, найöс нимтöма каналан кывъясöн **да** вынсьöдöма тайöс торъя оланпасъясын, коми кыв йылысь оланпас вынсьöдöма 1992-öд воын, ода-кора 28-öд лунö, удмурт кыв 2001-öд воын, öшым тöлысь квайтöд лунö.

Роч кывкöд найö öнi öти тшупöдынöсь, дерт, сöмын уджкабала серти.

Важ вынсьöдтöм **статусыс** колис перым-коми гижöд кывлöн, Перым-Коми **автономияа** кытш бырöдöм бöрын сiйö весигтö абу нин **титула** кыв, абу асъюралан кытш нима.

Бöръя 15 вонас лои **подулалöма** каналан кывъяс видзан **да** сöвмöдан уджтасъяс, уна сикас мукöд уджбала.

Шуам, Коми **республикаын** кык кывйöн йöзöдöны оланпасъяс, индöд-тшöктöмъяс, пондiсны дасьтыны кык кывъя юöртан гижöдъяс **да** с.в., паськыдджыка пондiсны велöдны удмурт **да** коми кывъяс.

Та понда дзоньнас перым кывъяслöн йöзкотырса доныс содic, **кöть** **и** эз ёна, эз вужвыйö.

Гижöд кывъяслöн паськалöм-быдмöмыс кутiс падмыны 2005-öд во бöрын, кор **республикаясын** веськöдлан **элитаяс** кöдзöдчисны тайö нырвизьсьыс.

Коми **республикаын** удж падмöм кындзи кöнсюрö коми кывлöн бергалöмыс вель ёна чинic.

Водзö вайöдöм **таблицаысь** бура тыдалö **республикаса** комиöн петан **газет** лыдлöн ёна чинöмыс.

3 №-а **таблица**.

1992-2008-öд воясö коми **газет-журналъяслöн** петан лыд вежсьöм.

Дзоньнас коми **да** удмурт гижöд кывъяс ас **республикаясас**, кыдзи **и** водзджык вöлi, олöны **да** бергалöны йöзкотырса сэрöгын, **периферияын**.

Та йылысь висьталö со мый.

Коми **республикаын** кö роч каналан кыв велöдö став велöдчысьясысь 100 %-ыс, коми каналан кыв велöдö 35 %-ыс сöмын.

2007-öд воын Коми **республикаын** вöлi пасйöма 1 000 **экземплярысь** унджык петана 190 йöзöдантор (**газет** **да** **журнал**), на пиысь комиöн петысьыс 9, Удмуртияын 275 **журнал-газетысь** удмурт кывйöн петö 16 (Kondratjeva 2008: 7).

**Прöчента** пайыс коми кывъяыслöн 4,73 %, удмурт кывъяыслöн 5,8 %.

Перым-коми кывйöн **ни** öти **газет** **ни** **журнал** оз пет, «Силькан» **журнал** петавлö зэв шоча кык кывйöн, **а** «Парма» **газетын** комиöн овлöны сöмын торъя листбокъяс.

**Телевидениын** перым гижöд кывъяс бергалöны вывтi этша.

Дзоньнас тайöтор йывсьыс абу этша гижöма нин торъя йöзöдöм уджъясын (Воронцов 2008; Kondratjeva 2008; Цыпанов 2003; Tsypanov 2005), та понда унджык сёрнитам сы йылысь, кыдзи вежсьö пытшкöсса кыв инасыс, медводз бара донъялам кывворын мунан вежсьöмъяссö.

6. Кыввор паськалö кык туйöд 

Коми **да** удмурт кывъясын öдйö содö торъякыв лыдыс.

Öнiя вежласьысь кадыс вайö уна торъякыв рочысь **да** роч пыр мукöд кывъясысь, шуам **кöть**, **принтер**, **офис**, **дума**, **спикер**, **мобильник**, **флешка**, **ОМОН**.

Татшöм кывворыс пырö кывъясö вежсьывтöг нин, оз аскодясь, öд талунъя перым войтыръяс кыккывъяöсь.

Мöдладорсянь, гижöд кывъясын бöръя 15 кымын во чöж артмисны-чужисны вылькывъяс**-неологизмъяс** ас **ресурс** подув вылын, найö кызвыннас бергалöны босьтöм кывъяс пыдди **да** налы **синоним** туйын, шуам, к. оланпас «**закон**», енби «**талант**», удм. кункрезь «**гимн**», лулчеберет «**культура**».

Зыран-коми гижöд кывйын татшöм выль кывворыс 2 000 **лексема** сайö, удмурт выль кывворсö лыд серти абу эрдöдöма на, перым-коми гижöд кывйын вылькывйыс медэтша.

Татшöмторсö во кызь сайын некод эз чайтлы лоиг, чайтöны вöлi, перым гижöд кывъяс мый оз вежсьыны, öти тшупöдын олöны.

Уна кыв пондiс бергавны паськыда **да** зумыда пырис сёрниö, **но** унджык вылькывйыс кольö вöзйöмтор пыдди на, шуам, комиын енби «**талант**» кыв пырис, **а** канму «**государство**» бергалö вель шоча.

Мый öткодьыс татшöм вежсьöмас перым гижöд кывъясын?

Татшöм зiльöмыс чужис öти кадö **да** öткодь помкаяс вöсна.

Кольöм **нэмса** 80-öд воясö выльмöдан кадö лои позянлун восьсöн сёрнитны тшöтш коми **да** удмурт кывъясын чöжсьöм тырмытöмторъяс йылысь.

Кыдзи вöвлöм **Сöвет** Öтувлунын мукöд кывъясын, медшöр тырмытöмтор пыдди индывлiсны медводз кыввор **да** **терминология** лёка сöвмöм вылö **да** налöн вывтi нин рочмöм вылö (Тезисы 1987; Цыпанов 1990).

Та йылысь торйöн уна висьталöма вöлi **научно-практическöй** **конференцияясын** сёрнитысьяс, сэки унаöн ышöдöны вöлi паськöдны-сöвмöдны кыввор.

Сiйö кадсяньыс медводз туялысьяс **да** гижысьяс пондiсны корсьны выль кывворлысь öшмöсъяс.

Медводз кыв бурмöдысьяс корсялiсны ас кывйысь вöвлöм нин кыввор: сёрнисикасъясысь, важ **кабалаясысь**, сёрнитан кывйысь, шуам, к. небöг, кöлысь, удм. кат «оланпас».

Сöмын регыд лои гöгöрвоана, мый зэв уна пасъянторлы татшöмсяма кывворыс абу.

Петан туйыс лои öти — лöсьöдавны вöвлытöм на вылькывъяс.

Коми кывйын тадзи артмисны оланпас «**закон**» **да** оланподув «**конституция**» кывъяс, удмурт кывйын кункрезь «канму кып», **а** сiдзжö уна мукöд.

Торйöн нин зiля вылькывъяс артмöдалiсны 90-öд воясö, Комиын **и** Удмуртияын вель зiля сэки уджалiсны кыв **комиссияяс**.

Вочасöн татшöм зiльöмыс сэсся кутiс кусны, öнi Комиын татшöм **комиссияыс** збыльысьсö некымын во оз нин уджав.

Удмурт муын серпасыс мöдара: сэтчöс **комиссияыс** зумыда уджалö.

Выль кывворсö лои чукöртöма Коми **республикаын** нёль юöр гижöдö (**бюллетеньö**) **да** куим торъя кывкудйö (дзоньнас кык сюрс гöгöр торъякыв).

Зыран-коми вылькывъяссö лои чукöртöма **компутер** кудйö, сiйöс вöлi сеталöма **газет-журнал** **редакцияясö**, вылыс велöдчанiнъясö (Цыпанов 2004).

Удмуртияын 1998-öд воын петавлiс торъя ыджыд юöр **гижöд-**бичет, сэтчö вайöдöма 400 гöгöр вылькыв.

Таысь кындзи, уна **материал** сетöма вöлi **газет-журналъясын**.

Перым-коми кытшын вылькыв чукöртан уджыс эз **и** пансьывлы, та понда сьöкыд шуны, уна-ö вылькыв вöлi вöзйöма.

Выльысь пыртана кывворсö юöртантор **темаяс** серти позьö юкны куим ыджыд юкöн вылö: 1) йöзкотыр **да** **политикакöд** йитчöм кывъяс, шуам, удм. азьмурт «**президент**», элькун «**республика**», к. юралысьпу, ёрд;

2) туялан **терминъяс** (кызвынсö филологияысь), шуам **кöть**, к. кыввор «**лексика**», шыкуд «**фонетика**», кывберд «**прилагательнöй**», удм. нимбер «кывбöр», кылтодон «кывтуялöм»;

3) **культура**, **наука**, йöзöс велöдан адасъясысь, **абстракцияа** кыввор: удм. тодос «**наука**», бичет «**бюллетень**», к. шылад «**музыка**», сикасалöм «**классификация**», енбиа «**таланта**», öтуввез «**Интернет**» **да** с.в.

Эм, дерт, мукöд, посньыдджык сикасъяс на, шуам, вичко **да** эскöмкöд йитчöм кывъяс.

Кывартмöдöм серти кö видзöдлыны, перым кывъясын вылькывъяс артмöны öткодя, медся паськыдасö **суффиксъяс** отсöгöн **да** юкöнъяс содтысьöмöн, **копуляция** туйöд.

Видлöгъяс: к. кокньöд «**лёгота**» (артмöма кокни кывбердысь -öд **суффиксöн**), удм. тодосчи «**ученый**» (артмö -чи **суффиксöн** тодос «**наука**» эмакывйысь); к. шылад «**музыка**», удм. кункышет «канму дöрапас».

Торъяланторъясысь позьö пасйыны коми кывйын чинталöм кывъяс (**аббревиатураяс**) артмöм, шуам **кöть**, СКУ = Сыктывкарса канму **университет**, КЛИИ = Кыв, **литература** **да** **история** **институт**, КМ = «Коми му» **газет**, ВАК = восьса **акционер** котыр, НАК = Ненеч **автономия** кытш.

Татшöм кывйыс **кöть** абу уна, сöмын роч **аббревиатураясысь** мынтöдчöмыс унатор йылысь нин висьталö.

Выль кыввор артмöдöм-паськöдöмын зэв тöдчанатор ⎯ кыв **реформаторъяс**, выльтор аддзысьяс, сiйöс вöзйысьяс **да** пыртысьяс.

Татшöм йöзыс перым муясын этша, тайö туялысьяс, велöдысьяс, кыв **радейтысьяс**.

Медтöдчанаыс медым найöс кылicны **журналистъяс**, **школаса** **велöдысьяс**, **редакторъяс**.

Шуам, **Удмуртияын** зэв унатор вöчö **филологияысь** **кандидат** **да** кывбуралысь Виктор Шибанов, Комиын уна вылькыв вöзйис Сергей Елфимов, Перым карын олысь Öньö Лав (В. А. Степанов) лöсьöдлö кывъяс кыкнан коми гижöд кывйö.

Збыльысьсö öнiя кадö, **кöть** абу нин **коммунист** ютырлöн коркöя личкöмыс, кывйöн вöдитчан нырвизьсö урчитöны **редакторъяс**.

Со **и** Комиын, **и** Удмуртияын кыв выльмöдöмыс кызвынсö на сайын.

Шуам, Удмуртияын вель ёна норасьöны «Удмурт дунне» **газетса** редактор вылö, оз пö окотапырысь пырт **газетас** вылькывъяссö **да.**

Комиын медся бура видзöдöны выль кыввор вылö радиоын уджалысь войтыр, Галина Ведерникова унаысь сёрнитлö та йылысь аслас уджтасъясын.

Шензьöдö, Коми **республикаын** петысь томуловлы индöм «Йöлöга» **газет** мыйлакö öтдортчö уна бур **да** мича вылькывйысь.

Выль кыввор водзсяньыс перым гижöд кывъясö пырис сьöкыда, помкаыс талы уна: кывйöн вöдитчан **консерватизм**, кыввор тöдтöмлун, корсюрö найöс омöля гöгöрвоöм.

Зэв тöдчана помкаöн вöлi сiйöтор, мый вöзъяна-пыртöдана кывйыс öтпырйö кутö вöлi бергавны вывтi уна.

Сöмын олöмыс петкöдлic öтитор: мыйöн ёнджыка вензисны **да** сёрнитiсны выль кыввор йылысь **газет-журналын**, мыйöн ёнджыка видiсны-лёкöдiсны сiйöс, сымын бурджыка сiйö пырис.

Сiдзкö **антиреформаторъяслöн** зiльöмыс мунiс кутшöмакö бур вылö.

Шуам, Коми **республикаын** медся яра лёкöдöны вöлi выль кывворсö öткымын гижысь, **журналист** **да** öти **фольклор** туялысь.

Медся ёна оз во сьöлöм выланыс выль кывворыс олöма нин **да** пöрысь йöзлы, кызвынсö сиктын олысьяслы, **а** медкокниа пыртöны сёрни-гижöдö найöс томулов, **школаын** велöдысьяс, **студентъяс**, водзын мунан **журналистъяс**.

**Социолингвистика** боксянь тайö темасö — вылькывъяслысь вужъясянногсö — абу на бура туялöма, неважöн петiс та йылысь коми кывтуялысьяслöн медводдза небöгтор (Айбабина & Безносикова 2008).

Мый бурсö вайис нин выль кыввор вöзйöм-пыртöмыс?

Позьö лыддьöдлыны: 1) вель ёна паськалiс ачыс кывворыс, лои ловзьöдöма тшöтш кывартмöдан **да** нимтан-пасъян **ресурсъяс**, торйöн нин тайö бура тыдалö 60-70-öд воясся дудöм кывъя **газет-журналъяс** талунъя синмöн видлалiгöн; 2) водзö сöвмис-паськалiс удмурт **да** коми кывъясын **терминология** инасъяс, **кöть** **и** тайö артмис этша адасын, кызвынсö **йöзкостсаполитикаа** **да** кывтуялан, **литература** туялан адасъясын; 3) кыввор **синонимияын** **да** **стиль** серти кыв юкласьöмын ёна паськалicны позянлунъясыс; 4) пырана **да** бергалана выль кывворыс бур ногöн тöдчö кыввежöр вылö **да** кутшöмакö кыпöдö перым войтыръяслысь асвежöртöмсö, торйöн нин томуловлысь.

Унатор ас кывйöн пасйöмыс петкöдлö чужан кывъяслысь винёвлунсö, сöвмыны ыджыд позянлунсö **да** налысь пытшкöсса вынсö, торйöн нин öнiя öдйö вежласьысь олöмын.

Та йылысь висьталöны коми **да** удмурт **студентъяс** пöвстын нуöдöм юасьöмъяс.

7. Бöркыв 

Неыджыд кывкöртöд пыдди позяс шуны, мый перым кывъяслöн **динамикаыс** öнiя кадö тыдалö кык пöлöс вежсьöмысь: öти-кö, сёрнисикасъяс **да** дасьтытöм, **нормаö** кутчысьтöм сёрнитан кыв öтарö рочмö, воштö ассьыс чужöмбансö, **имитö** ас пытшкас век унджык босьтöм кыв **да** кывтэчас, вермö вежсьыны **и** роч вылö, мöд-кö, перым гижöд кывъяс, **нормаö** вайöдöм инасъяс сöвмöны мöдара туйöд, озырмöны вылькывъясöн, сёрникузя тэчасыс бергöдчö ас кывъя **нормаяслань**.

Татшöм ног, вежсьöмъяслысь медводдза сикассö вермам донъявны кыдзи **негативногсаöс**, мöдсö кыдзи **позитивногсаöс**.

Мый водзö таысь артмас, кыдзи кывъясыс вежсясны, петкöдлас водзö кадыс.

Öшмöсъяс

